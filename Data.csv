id,url,date,title,content
1,https://kun.uz/uz/news/2022/12/02/iib-va-mahalliy-idoralar-klasterlar-xizmatida-bu-safar-xonqada-kooperativ-paxtasi-tortib-olindi,2022-12-02 18:04:09,IIB va mahalliy idoralar klasterlar xizmatida. Bu safar Xonqada kooperativ paxtasi tortib olindi ,"Xorazm viloyatining Xonqa tumanida “Xonqa Gold Fiber” qishloq xo‘jaligi kooperativi o‘z mablag‘iga yetishtirgan paxtani qayta ishlovchi korxonaga yetkazayotganida ichki ishlar, agroinspeksiya va yana bir qancha idoralar yo‘lto‘sarlik qilib, paxtani tortib olishgan. Kun.uz kooperativ rahbaridan nima bo‘lgani haqida gapirib berishni, huquqshunosdan esa huquqiy izoh berishni so‘radi. “Bir monopolist klasterni deb, bizga yo‘l berishmayapti” Xo‘janiyozov Shokir, “Xonqa Gold Fiber” q/x kooperativi a’zosi: — Xonqa tumanida 3 nafar fermer birlashib, “Fermer xo‘jaliklari to‘g‘risida”gi qonun moddalariga, prezidentimizning 2020 yil 6 martdagi 4633-sonli qaroriga asosan ixtiyoriy ravishda kooperatsiya tashkil qildik, paxta yetishtirish va qayta ishlash uchun. Paxtani o‘z hisobimizdan yetishtirdik. Tayyorlov punkti maskani tashkil qilib, o‘sha yerga yig‘dik. Qayta ishlashni rejalashtirib, “Agro To‘rtko‘l Tekstil Cluster” bilan tegirmon usulida ishlash uchun 25 noyabrda shartoma qildik. Uni tashib olib borish uchun “Xorazmpaxtatrans” MChJ bilan shartnoma qildik. Paxtani yuklab, olib borilayotganda, yo‘l patrul xizmati xodimlari mashinani ushlab, hujjatlarni tekshirdi. Hujjatlar hammasi joyida edi. Keyin shu paytda darrov agroinspeksiya xodimlari yetib keldi. “Mahsulotning qonuniyligini tekshiramiz”, deyishdi. Tekshirish uchun “Xorazm Tex” MChJ klasteriga o‘sha yukni olib borib qo‘yishni taklif qilishdi. Biz: “Yo‘q, bu o‘zimizning xususiy mulkimiz, o‘zimiz yetishtirdik, u yerga olib bormaymiz, qayta ishlash uchun olib boryapmiz”, desak, shu paytda ichki ishlar xodimlari, boshlig‘i, qishloq xo‘jaligi bo‘limi boshlig‘i, muovini, fermerlar kengashi xodimi kelib: “Bir kunga qo‘yib turasizlar, ertaga chiqarib yuboramiz”, deb, mashinani “Xorazm Tex” klasteriga olib borib qo‘yishdi. Mana bugun 30 noyabr (intervyu shu kuni olingan – tahr.), hali paxtani – o‘zimizning mahsulotimizni u yerdan chiqara olmay yuribmiz. O‘sha yerda ma’lumotnoma tuzib, Xonqa tuman departamentiga taqdim qilishgan. Departament o‘rganish ishlari olib bormoqda, xuddi katta jinoyatchini qo‘lga tushirgandek... “Fermer xo‘jaliklari to‘g‘risida”gi qonunda ko‘rsatilgan: Mansabdor shaxslarning aralashuvi qonun bilan taqiqlangan, javobgarligi bor. Bunga qaramasdan, bizning mahsulotimizni bosqinchilik bilan olib qo‘yishyapti. O‘zbekiston Respublikasi qonun hujjatlarida kooperativ taqiqlanganlardan tashqari faoliyatning har qanday turi bilan shug‘ullanishga haqlidir deyilgan. Hech qaysi qonunda kooperativ paxta bilan shug‘ullanmasin, kartoshka, sabzi eksin, degan joyi yo‘q. Shu bilan birga, klasterlar tashkil qilingan hududlarda fermerlar o‘zaro ixtiyoriy ravishda birlashib, kooperativlar tashkil qilmasin deb aytilgani ham yo‘q. Adliya boshqarmasi va agroinspeksiyaning: “Bitta klaster bor tumanda boshqasi paxta bilan shug‘ullanmasin” degan gapi bu – monopoliya. Nima uchun raqobat bo‘lmasligi kerak? “Nima uchun to‘xtatding, nima uchun aralashding?” deb so‘rasangiz, “tuman hokimining topshirig‘i bilan” deyilmoqda. Demak, tuman hokimi ham tadbirkorlikka qarshi. Bir monopolist klasterni deb, bizlarga yo‘l berishmayapti. Alisher Ahmedov, huquqshunos: — Avval prokuratura tizimida faoliyat yuritganman. Bosh prokurorning sohaviy buyruqlari bor. O‘sha buyruqlarda ham, prezidentimiz talablarida ham tadbirkorlik faoliyatiga prokuratura organlarining aralashuvi qat’iyan taqiqlanadi. Bu to‘g‘rida har bir yig‘ilish va selektorlarda alohida ta’kidlab o‘tiladi. Hatto biror masalada uchrashish kerak bo‘lsa ham, tadbirkorning vaqtiga qarab uchrashuv belgilanar edi. Yuqoridagi prokuratura tomonidan chiqarilgan xatni ko‘rib, huquqiy savodxonlik naqadar past ekaniga amin bo‘ldim. U yerda ko‘rsatilgan sabablarni ko‘rib, uni qanday talqin qilishganini tushunish qiyin. “Fermer xo‘jaliklari to‘g‘risida”gi qonunning 3-moddasida fermerlarga o‘z mahsulotini qayta ishlash huquqi berilgan. Bu yerda qishloq xo‘jaligiga doir huquqiy bilimning yetishmasligi natijasida bir masalaga tor doirada qarab olishgan. Prezidentimizning 2022 yil 6 martdagi 46-sonli qarori o‘qib chiqilsa, 2-bandida paxta to‘qimachilik klasterlari tashkil qilinmagan yerlarda kooperativlar tashkil qilinadi degan jumlani noto‘g‘ri va o‘zlariga kerakli tarzda talqin qilishmoqda. Deylik, chekka hududlardan birida klaster tuzish uchun mablag‘ sarflaydigan talabgor topilmadi. Ammo o‘sha yerdagi paxta ishlab chiqarish punktlari va paxtachilik sanoatining taqdiri nima bo‘lishini o‘ylab, fermerlarning birlashuvi asosida ixtiyoriy kooperativlar qabul qilinadi, deyilgan. Taqiqlanmagan faoliyat yuritish qonun hujjatlari orqali ham mustahkamlab qo‘yilgan. Bu shuni anglatadiki, qonun hujjatlari bilan taqiqlanmagan har qanday faoliyat bilan tadbirkorning shug‘ullanishini davlat kafolatlab qo‘ygan. Xonqa tumani departamenti tomonidan yuborilgan bu xat – huquqiy savodsizlik namunasi. Agar ular qonunni o‘ziga og‘dirib, shu tarzda talqin qilgan ekan, prokuratura xodimi boshqa qonun hujjatlarida nimalar aks etganini ham yaxshi bilishi kerak-ku. Qolaversa, Konstitutsiyamizning 36-moddasida mulk huquqi mustahkamlab qo‘yilgan. Qanday qilib qonunosti hujjati qonundan yuqori bo‘lib ketishi mumkin? Aslida fermerlarga rahmat aytishlari kerak – davlatning imtiyozli kreditlarisiz, boqimandalik qilmasdan, davlatdan yordam olmasdan shu darajaga yetib kelishning o‘zi jasorat. Bu kabi hodisalar erkin faoliyat yuritayotgan tadbirkorlar uchun to‘siq. Negadir mahalliy hokimiyat organlari fermerlarga tadbirkorlik sub’yekti sifatida qarashni xohlamaydi. Tegishli qonunlarda fermerlarning huquqlari mustahkamlab qo‘yilgan. Klasterlarga nisbatan yo‘lni to‘sib qo‘yib, paxtasini olib qo‘yish holatlarini ko‘rganimiz yo‘q. Kooperativlar faoliyatiga nega to‘siq qo‘yishadi? Fermer hosilini klasterga topshirishi kerak deb, paxtasini olib qo‘yishyapti. Yo‘l harakati xavfsizligi guruh katta inspektorining telefon orqali murojaati asos qilinibdi. Aslida aynan shu xodimga nisbatan xizmat tekshiruvi tayinlanishi kerak. Nega bu xodim qoidalarga rioya qilgan, barcha tashuv hujjatlariga ega bo‘lgan yukni sababsiz to‘xtatib turib, agroinspeksiyaga xabar beradi? Bu – bevosita tadbirkorlik faoliyatiga to‘sqinlik hisoblanadi. Axir bu O‘zbekiston iqtisodiyoti to‘g‘risidagi qarashlarga putur yetkazadi. Shokir Sharipov suhbatlashdi. Tahririyatdan: Kun.uz respublika bo‘ylab erkin fermerlarning kooperativlarga uyushish huquqi toptalayotgani, bu jarayonda qonunlar buzilayotganini yoritib kelmoqda. Lekin bu borada yuqoridan hech bir munosabat bo‘layotgani yo‘q."
2,https://kun.uz/uz/news/2022/12/02/saakashvili-siyosatni-tark-etmoqchi,2022-12-02 19:02:27,Saakashvili siyosatni tark etmoqchi ,"Gruziya sobiq prezidenti Mixail Saakashvili siyosatni tark etmoqchi. Hozir u vatanida qamoq jazosini o‘tamoqda. Gruziyaning sobiq prezidenti Mixail Saakashvili endi mamlakat siyosiy hayotida ishtirok etmoqchi emas. Uning ahvoli yomonlashmoqda. Saakashvili o‘zini ehtimoliy zaharlanishida Gruziya rasmiylarini ayblamayapti. Bu haqda siyosatchining onasi Giuli Alasaniya ma’lum qildi. «Biz o‘z fikrimizni aniq aytmoqchimiz: Mixail Saakashvili o‘zining ehtimoliy zaharlanishida Gruziya rasmiylarini ayblamayapti», — dedi u. Siyosatchining onasi Saakashvilining sog‘lig‘i bilan bog‘liq mavzuni siyosiylashtirmaslikka chaqirdi. Uning ta’kidlashicha, hozirda Gruziya sobiq prezidentining «hayot va o‘lim masalasi» hal qilinmoqda. Giuli Alasaniya siyosatchining ahvoli yomonlashayotganini qo‘shimcha qildi. Uning so‘zlariga ko‘ra, Saakashvili endi mamlakat siyosiy hayotida ishtirok etish niyatida emas. Mixail Saakashvili 2022 yil may oyida mansab vakolatini suiiste’mol qilganlik va undan g‘arazli niyatda foydalanganlikda aybdor deb topilib, 6 yillik qamoq jazosiga mahkum qilingan edi. Hozirda u Tbilisidagi Vivamed klinikasida davolanmoqda.  28 noyabr kuni siyosatchining advokati Shalva Xachapuridze Saakashvilining qonida simob va boshqa og‘ir metallar izlari topilgani haqida xabar berdi."
3,https://kun.uz/uz/news/2022/12/02/samarqandda-rossiya-ozbekiston-biznes-forumi-bolib-otdi,2022-12-02 19:20:50,Samarqandda Rossiya-O‘zbekiston biznes-forumi bo‘lib o‘tdi ,"Forum yakuniga ko‘ra, o‘zaro hamkorlikni rivojlantirishga qaratilgan o‘ndan ortiq hujjat imzolandi. Joriy yilning 1-2 dekabr kunlari Samarqandda O‘zbekiston Bosh vaziri Abdulla Aripov va Rossiya hukumati raisi Mixail Mishustin raisligida Rossiya-O‘zbekiston biznes-forumi bo‘lib o‘tdi. Bu haqda O‘zA xabar bermoqda. Unda ikki davlat vazirlik va idoralari, tarmoq birlashmalari va uyushmalar rahbarlari, shuningdek, 500 dan ortiq yetakchi kompaniya va korporatsiyalar vakillari ishtirok etdi. Forumda ikki mamlakat iqtisodiyotining ustuvor yo‘nalishlarida, jumladan, avtomobilsozlik, kimyo va to‘qimachilik sanoati, qishloq xo‘jaligi va farmatsevtika, qurilish materiallari ishlab chiqarish va boshqa sohalarda hamkorlikni yanada rivojlantirish uchun keng imkoniyatlar mavjudligi ta’kidlandi. Shuningdek, forum doirasida ikki mamlakat ishbilarmon doiralari vakillari o‘rtasida uchrashuvlar tashkil etilib, ularda qo‘shma investitsiya loyihalarini amalga oshirish va o‘zaro manfaatli savdo shartnomalarini tuzish imkoniyatlari muhokama qilindi. Tomonlarning transport va tranzit sohasidagi hamkorlikni kengaytirishdan manfaatdorligi bildirildi. Joriy yilda yuk tashish hajmi 21 foizga oshgani, bunda tranzit yuk tashishlar salmog‘i 25 foizga ko‘paygani qayd etildi. Shu bilan birga hududlar orqali tranzit yuk tashishda ishonchli transport-logistika zanjirlarini shakllantirish bo‘yicha hamkorlikni davom ettirish zarurligi ta’kidlandi. Majlis yakuniga ko‘ra, o‘zaro hamkorlikni rivojlantirishga qaratilgan o‘ndan ortiq hujjat imzolandi.  "
4,https://kun.uz/uz/news/2022/12/02/portugallar-braziliyaga-tushib-qolishi-mumkin-songgi-turda-kimga-qanday-natija-kerak,2022-12-02 19:30:59,Portugallar Braziliyaga tushib qolishi mumkin. So‘nggi turda kimga qanday natija kerak? ,"Bugun mundialda nimalar hal bo‘ladi? 2 dekabr kuni Qatardagi jahon chempionatida G va H guruhlarida ham so‘nggi o‘yinlar o‘tkaziladi va guruh bosqichi yakunlanadi. Braziliya va Portugaliya 1/8 final masalasini hal etib bo‘lgan, ammo ular hali pley-offda kimga qarshi o‘ynashini bilmaydi. Uchinchi tur yakunlariga ko‘ra ular o‘zaro to‘qnash kelib qolishi ham mumkin. Quyida ushbu kvartetlarda guruh bosqichi yakuni arafasida yuzaga kelgan vaziyat ko‘rib chiqiladi. H guruhi Gana — Urugvay (Toshkent vaqti bilan soat 20:00) H guruhida so‘nggi tur arafasida Gana ikkinchi o‘rinda (ikki o‘yinda 5 gol urilgan), Urugvay esa birorta gol urmasdan so‘nggi o‘rinda joylashishini ko‘pchilik kutmagandi. Afrikaliklar jamoasida pley-offga chiqish va JCh-2010 chorakfinalidagi mag‘lubiyat uchun urugvayliklardan qasos olish uchun ajoyib imkoniyat yuzaga keldi. Guruhdan chiqish uchun Ganagga durang ham yetarli, bunda Koreya Portugaliyadan ikki yoki undan ko‘p to‘p farqi bilan ustun kelmasligi kerak bo‘ladi. Diyego Alonso jamoasida esa xato qilishga huquq yo‘q, ularga uch ochko suv va havodek zarur. Urugvayning turnirdagi uchinchi raqibi himoya haqida jiddiy o‘ylamaydigan jamoa bo‘lmoqda. Lekin aytish kerakki, janubiy amerikaliklarning o‘zi hujumda u qadar ishonchli o‘ynay olmayapti. Ular ko‘p xavfli vaziyatlar yarata olmayapti, yuzaga keltirilgan vaziyatlardan foydalanishda ham oqsashmoqda. Urugvayliklar birgina ochko bilan qolayotgani yetmagandek, ularda gollar nisbati bo‘yicha eng yomon vaziyat yuzaga kelgan (Janubiy Koreya bilan taqqoslaganda). Agar so‘nggi turda koreyaliklar va Urugvay bir xil to‘p farqi bilan g‘alaba qozonishsa, osiyoliklar jamoasi yuqoriroqda joylashadi. Shu tufayli Janubiy Amerikaning uchinchi jamoasi sifatida turnirga kelgan jamoadan yirik hisobda g‘alaba qozonish talab etiladi. Janubiy Koreya — Portugaliya (Toshkent vaqti bilan soat 20:00) Qiyinchiliklarga qaramay portugallar o‘tgan ikki o‘yinda ikki g‘alabaga erishib, muddatidan oldin 1/8 final yo‘llanmasini hal qildi. Ammo Portugaliya termasi futbolchilarining bo‘shashishga va individual statistikasini yaxshilash uchun o‘ynashga haqqi yo‘q. Agar ular pley-offning birinchi bosqichidayoq Braziliyaga raqib bo‘lishni istashmasa, oxirgi turda Koreyaga yutqazmaslik va guruhda birinchi o‘rinda qolish talab etiladi. Portugallar mag‘lub bo‘lsa ham guruh yetakchiligini saqlab qolishi mumkin, buning uchun Gana Urugvayni yenga olmasligi kerak bo‘ladi. Agar Gana o‘z o‘yinida ikki yoki undan ko‘p to‘p farqi bilan g‘olib bo‘lsa va portugallar yutqazsa, ikkinchi o‘ringa tushib ketadi. Koreyaning vaziyati ham Urugvaynikiga o‘xshash — jamoani faqat g‘alaba qoniqtiradi. Jamoa sardori va yetakchisi Son Xin Min hali o‘z so‘zini aytmadi. «Tottenhem» hujumchisi jahon chempionatiga ko‘zidagi jarohatidan to‘liq tuzalmagan holda keldi, ammo u jamoa bilan turnirni erta tark etmoqchi emas. Uning jamoadoshlari birinchi turda Urugvayning hujumlariga dosh bergandi va bu vazifani Portugaliyaga qarshi o‘yinda ham uddalash mumkin. Jismonan yaxshi holatda bo‘lgan koreyslarda qarshi hujumlar uyushtirish imkoniyati bo‘ladi — hujum chizig‘ida Sondan boshqa tezkor futbolchilar ham yetarlicha. So‘nggi tur arafasida Osiyo vakillari to‘plar nisbatiga ko‘ra urugvayliklardan yaxshiroq ko‘rsatkichga ega, shu tufayli ikki jamoa bir xil hisobda g‘alaba qozongan taqdirda, Koreya Janubiy Amerika vakillaridan yuqorida joylashadi. H guruhidagi vaziyat  1. Portugallar pley-offga chiqib bo‘lgan, ularga guruhda birinchi o‘rinda qolish uchun durang ham yetarli. Jamoada gollar nisbati ayni vaqtda +3, Ganada esa — nol. Portugaliya bitta to‘p farqi bilan mag‘lubiyatga uchragan taqdirda, ganaliklar birinchi o‘ringa ko‘tarilishi uchun ikki yoki undan ko‘p gol farqi bilan g‘alaba qozonishi talab etiladi. 2. Gananing Urugvay bilan o‘yindagi muvaffaqiyati 1/8 final yo‘llanmasini kafolatlaydi. Ganaliklar yuqoridagi bandda keltirilgan ssenariy bo‘yicha birinchi o‘rinni egallashi mumkin. Afrikaliklar so‘nggi turda durang o‘ynasa, Portugaliya  Koreyaga ikki to‘p farqi bilan yutqazmasligidan umid qilishga to‘g‘ri keladi. Mag‘lubiyat Otto Addo jamoasini pley-offdan tashqarida qoldiradi. 3. Koreyani turnirda qolish uchun faqat g‘alaba qoniqtiradi. Ammo agar parallel uchrashuvda Gana g‘alaba qozonsa, koreyaliklarga g‘alaba ham yordam bermaydi. Urugvayliklar va ganaliklar durangi Koreyani Portugaliya bilan o‘yinda ikki to‘p farqi bilan g‘alabaga erishishga majbur qiladi. Agar Urugvay g‘alaba qozonsa, osiyoliklar ham xuddi Janubiy Amerika vakillari erishgan farqdagi g‘alabaga erishishi talab etiladi. 4. Urugvay imkon qadar yirik hisobda g‘alaba qozonishi lozim. Alonso shogirdlarida to‘plar nisbati bo‘yicha eng yomon ko‘rsatkich yuzaga kelgan, jamoa pley-offga chiqish uchun parallel uchrashuvda kerakli natija qayd etilishiga umid qilishi kerak: Portugaliyaning g‘alabasi ularni qoniqtiradi, agar durang yoki Koreyaning kichik hisobdagi g‘alabasi qayd etilsa, urugvayliklar yirik hisobda g‘alaba qozonishi kerak bo‘ladi. Gana bilan o‘yindagi durang yoki mag‘lubiyat urugvayliklarda hech qanday imkon qoldirmaydi. G guruhi Kamerun — Braziliya (Toshkent vaqti bilan soat 00:00) Braziliya ikkinchi turdayoq keyingi bosqich masalasini hal qilgan uch jamoadan biri bo‘lgandi. Pentakampeonlar ikki uchrashuvda ham gol o‘tkazmasdan g‘alabaga erishdi va so‘nggi turda guruh autsayderiga qarshi o‘ynaydi. Brazillar bu o‘yinda ham jarohatidan hali tiklanmagan Neymarsiz o‘ynashiga to‘g‘ri keladi. Kamerun bilan o‘yinda ularni birinchi o‘rinni egallash uchun durang natija ham qanoatlantiradi. Afrikaliklar esa guruhdan chiqish uchun kuchli raqibni yengishi va parallel uchrashuvda Serbiya g‘alaba qozonishi yoki durang qayd etilishini kutishi kerak bo‘ladi. Serbiya — Shveytsariya (Toshkent vaqti bilan soat 00:00) Katta ehtimol bilan G guruhidagi ikkinchi o‘rin egasi aynan shu uchrashuvda aniqlanadi. To‘rt yil muqaddam Rossiyadagi jahon chempionatida ham Serbiya va Shveytsariya bir guruhdan joy olib, ikkinchi turda o‘zaro o‘yin o‘tkazgandi — va o‘shanda ham dramatik vaziyat yuzaga kelgandi: Aleksandar Mitrovich oltinchi daqiqada serblarni oldinga boshlagan, ikkinchi bo‘lim boshida shveysarlar hisobni tenglashtirgan, 90-daqiqada esa Jyerdan Shaqiriy Shveytsariyaga g‘alaba keltiruvchi golni urgandi. JCh-2022 turnirining uchinchi turida muxlislar uchun kamida shiddatli o‘yin kafolatlangan. Endi vaziyatni so‘nggi turda tuzatish imkoni bo‘lmaydi — bu jamoalardan biri uchun bu turnirdagi so‘nggi o‘yinga aylanishi aniq. Serbiya ayni vaqtda guruh jadvalida shveysarlardan ortda joylashganiga o‘zi aybdor. Serblar avvalgi turda Kamerun bilan o‘yindagi 3:1 hisobini saqlab qola olganida, hozirda Shveytsariya bilan teng vaziyatda bo‘lgan va durang o‘ynab ham to‘plar nisbatidagi ustunlik evaziga pley-offga chiqish uchun ko‘proq imkoniyatga ega bo‘lgan bo‘lardi. Endi Dragan Stoykovich shogirdlariga bu uchrashuvda faqat g‘alaba kerak — bundan boshqa har qanday natija raqib foydasiga bo‘ladi. G guruhidagi vaziyat  1. Braziliya 1/8 finalda, ammo ular Kamerunga yutqazsa nima bo‘ladi: Shveytsariya serblarni yengib, to‘plar nisbatini yaxshilab olib, guruh yetakchiligini janubiy amerikaliklardan tortib olishi mumkin. Masalan, brazillar 0:1 hisobida yutqazsa, shveysarlar 3:0 hisobida g‘alaba qozonsa. 2. Shveytsariya guruhda birinchi o‘rinni olishi uchun talab etiladigan ssenariy yuqorida keltirildi. Agar bunday bo‘lib chiqmasa-chi? G‘alaba Murat Yaqin jamoasi uchun pley-offni kafolatlaydi. Durang ham shveysariyaliklar turnirdagi ishtirokini davom ettirish imkonini beradi, buning uchun Kamerun Braziliyani yengmasligi talab etiladi. Serbiyaga yutqazsa Shveytsariya o‘z o‘rnini to‘g‘ridan to‘g‘ri raqibiga bo‘shatib beradi. 3. Kamerun Braziliyani yengishi talab etiladi. Agar 1:0 hisobida g‘alaba qozonilsa, parallel uchrashuvda ko‘p golli durang bo‘lmasligi kerak (ko‘pi bilan 2:2), shunda afrikaliklar urilgan gollar soni ko‘pligi evaziga ikkinchi o‘rinni egallashi mumkin. 4. Serbiya Shveytsariyani yengishitalab etiladi. Serblarning to‘plar nisbati bo‘yicha ko‘rsatkichi Kamerunnikidan yomonroq (3:4 ga qarshi 3:5), shu tufayli serblarning o‘zi ko‘proq gol urishi kerak bo‘ladi. Ammo agar afrikaliklar turnirning asosiy favoritini yenga olmasa, Serbiyaga ikkinchi o‘rinni egallash uchun minimal hisobdagi g‘alaba ham yetarli bo‘ladi. Pley-off 1/8 finalda G guruhining 1-o‘rinni olgan jamoasi H guruhining 2-o‘rinni olgan jamoasi bilan, H guruhi yetakchisi esa G guruhidan chiqqan ikkinchi jamoa bilan o‘ynaydi. Muxlislarda Braziliyaning Portugaliya yoki Urugvay bilan to‘qnashuviga guvoh bo‘lish ehtimoli bor. Bu guruhlar vakillarining pley-offdagi uchrashuvlari 5 va 6 dekabr kunlari o‘tkaziladi."
5,https://kun.uz/uz/news/2022/12/02/pentagon-yangi-b-21-raider-korinmas-strategik-bombardimonchi-samolyotini-taqdim-etdi,2022-12-02 19:51:19,Pentagon yangi B-21 Raider «ko‘rinmas» strategik bombardimonchi samolyotini taqdim etdi ,"Ushbu samolyot kelajakda AQSh yadroviy triadasining asosiy elementlaridan biriga aylanishi kerak. AQSh Mudofaa vazirligi yangi avlod strategik bombardimonchi B-21 Raider samolyotini namoyish qildi. Uni ishlab chiqarish bilan bog‘liq deyarli har bir jarayon o‘ta maxfiylashtirilgan. So‘nggi marta Qo‘shma Shtatlar yangi bombardimonchi samolyotini 30 yil oldin, sovuq urush davrida namoyish qilgan edi. Yangi samolyot oddiy va yadroviy qurollarni olib yurishga qodir. Shakl jihatidan u V-2 samolyoti kabi uchburchaksimon bo‘ladi. Uning radarlar uchun «ko‘rinmas» bo‘lib qolish xususiyati ham ancha kuchaytirilgan. Kelajakda B-21 AQSh yadroviy triadasining asosiy elementlaridan biriga aylanishi kerak. Samolyotning birinchi sinov parvozi 2023 yilda oshirilishi kerak. B-21 Raider samolyotining narxi 639 million dollarga baholanmoqda. Pentagon kelajakda 50 ga yaqin shunday samolyotga buyurtma bermoqchi. B-21 samolyoti 2025-2027 yillarda Qurolli kuchlar ixtiyoriga berilishi kutilyapti."
6,https://kun.uz/uz/news/2022/12/02/iiv-buxoroda-iib-binosida-fuqaro-vafot-etganini-rad-etdi-prokuratura-holat-organilayotganini-malum-qildi,2022-12-02 20:31:52,IIV Buxoroda IIB binosida fuqaro vafot etganini rad etdi. Prokuratura holat o‘rganilayotganini ma’lum qildi ,"Internetda tarqalgan xabarga ko‘ra, iqtisodiy mojaro ortidan Buxoroga shahar IIBga chaqirilgan 37 yashar erkak kutilmaganda vafot etgan. IIV matbuot xizmati rahbari marhum epilepsiyadan vafot etgani, o‘lim ro‘y bergan vaqtda u ko‘chada bo‘lgan. Bosh prokuratura tomonidan xabar o‘rganilayotgani ma’lum bo‘ldi. Marhumning yaqinlariga ko‘ra, u mashina savdosi bilan shug‘ullangan. Xaridorlar bilan o‘rtasida pul bilan bog‘liq muammo kelib chiqqani bois 37 yashar erkak IIB bo‘limiga chaqirilgan. Bu haqda bloger Olimjon Haydarov Telegram-kanalida ma’lum qildi. 29 noyabr kuni IIB xodimlari marhumning ukasiga qo‘ng‘iroq qilib, akasini olib ketishini so‘ragan, u IIBga kelganida akasini tez yordam olib ketganidan xabar topgan, deb yozadi bloger. Shifoxonaga borishganda erkak allaqachon vafot etgani, uning tanasida qiynoq va jarohat izlari, xususan, boshi qattiq shikastlangani aytilmoqda. Ichki ishlar vazirining matbuot kotibi Shoxruh G‘iyosov ushbu xabarga munosabat bildirib, buxorolik erkakning chindan ham tergov uchun IIB binosiga qatnab yurgani, lekin o‘lim ro‘y bergan vaqtda u ko‘chada bo‘lganini bildirgan. Rasmiylar hodisa 28 noyabr kuni yuz bergani, JKning 169-moddasi 2-qismi “v,g” bandlari bilan qo‘zg‘atilgan jinoyat ishi bo‘yicha guvoh tariqasida jalb etilgan fuqaro Q.H. soat taxminan 15:00larda Buxoro shahar 4-son IIBga jinoyat ishi hujjatlari bilan tanishish uchun kelib, lekin tergovchi xizmat vazifasi bilan boshqa joyda bo‘lganligi sababli IIB binosiga kirmasdan, qaytib ketganini ta’kidlashmoqda. Buxoro viloyat IIB axborot xizmatining Kun.uz’ga xabar berishicha, marhum epilepsiyadan vafot etgan, uni taksi haydovchisi shifoxonaga olib borgan. “Fuqaro Q.H. 80 Z 015 OA d/r “Matiz” taksi avtomashinasini to‘xtatib, uni Buxoro shahridagi “Fayziobod” jome masjidiga olib borishini so‘ragan. Yo‘lda fuqaro Q.H.ning sog‘lig‘i yomonlashib, og‘zidan ko‘pik chiqib, hushini yo‘qotgan. Haydovchi hushsiz yo‘lovchini tezkorlik bilan Buxoro shahar kasalxonasiga yetkazgan. Ko‘rsatilgan tibbiy muolajalarga qaramasdan fuqaro Q.H. shu kuni soat taxminan 21:00larda kasalxonaning jonlantirish bo‘limida vafot etgan. “Tutqanoq sindromi, o‘pka va miyaga kislorod o‘tkir yetishmovchiligi” tashxisi qo‘yilgan. Tekshiruv jarayonida murdaning badanida hech qanday tan jarohatlari aniqlanmagan”, deyiladi tahririyatga taqdim etilgan rasmiy ma’lumotda. Bosh prokurorning matbuot kotibi Hayot Shamsuddinov Buxoroda fuqaroning vafoti bilan bog‘liq xabar Bosh prokuratura tomonidan o‘rganilayotgani, uning natijasi haqida batafsil ma’lumot berilishini ma’lum qilgan. Avvalroq Qo‘qonda 15 yashar o‘smir IIB muassasasida vafot etgan, buning ortidan Toshkentda ichki ishlar vaziri Po‘lat Bobojonovning iste’fosini talab qilib, bir kishilik «piket» uyushtirilgandi. 2021 yilda niqobi yo‘qligi sababli profilaktika inspektori xonasiga olib kelingan ikki fuqaro ko‘p o‘tmay vafot etgan, vazirlik bu holatda ichki ishlar xodimlarining aybi yo‘qligini aytgandi."
7,https://kun.uz/uz/news/2022/12/02/si-jinping-birinchi-marta-xitoydagi-noroziliklarga-izoh-berdi,2022-12-02 23:59:01,Si Jinping birinchi marta Xitoydagi noroziliklarga izoh berdi  ,"Xitoy rahbari noroziliklar ortida «alamzada talabalar» turganini aytdi.  Xitoy rahbari Si Jinping Yevropa Kengashi raisi Sharl Mishelga Xitoydagi aksilkovid cheklovlariga qarshi namoyishlar ortida «hafsalasi pir bo‘lgan talabalar» turganini aytdi.  Yevropa Ittifoqining yuqori martabali rasmiylariga ko‘ra, Si bu haqda Pekindagi uch soatlik uchrashuv davomida aytgan. Bu Xitoy rahbarining butun mamlakat bo‘ylab bo‘lib o‘tgan namoyishlarga birinchi rasmiy munosabatidir.  Shuningdek, Si keksa odamlarni emlash jarayonidan xavotirda ekanini bildirgan, ammo koronavirusning omikron shtammi o‘lim darajasi pastligini tan olgan. Yevropa rasmiylari fikriga ko‘ra, bu Xitoy rahbarining cheklovlarni yumshatishga tayyorligini ko‘rsatishi mumkin.  29 noyabr kuni Pekin va Guanchjou rasmiylari koronavirus infeksiyasiga qarshi kurash bo‘yicha ayrim cheklovlarni yumshatdi.  Qaror o‘tgan haftadan beri davom etayotgan norozilik namoyishlari ortidan qabul qilindi. Bunga Shinjonning Urumchi shahrida 10 kishi halok bo‘lgan yong‘in sabab qilib ko‘rsatildi. Covid-19 tufayli kiritilgan cheklovlar oqibatida o‘t o‘chiruvchilarning voqea joyiga yetib borishi imkoni bo‘lmagani xabar qilindi.  Namoyishlar Urumchidan tashqari Pekin, Guanchjou, Uhan va Shanxayda ham o‘tkazildi. Namoyishchilar koronavirus cheklovlarini yumshatishni, ba’zilari Xitoy raisi Si Jinping iste’fosini ham talab qilishgan edi. "
12,https://kun.uz/uz/news/2022/12/03/ilon-mask-tesla-semi-yuk-mashinasini-taqdim-etdi,2022-12-03 00:37:52,Ilon Mask Tesla Semi yuk mashinasini taqdim etdi  ,"U bir zaryadda 15 tonna yukni 800 kilometr masofaga tashish xususiyatiga ega. Amerikalik tadbirkor Ilon Mask Nevadadagi Gigafactory zavodida Tesla yuk mashinalarining ikkinchi avlodini taqdim etdi. Tesla kompaniyasi rahbari yangi yuk mashinasini o‘zi haydagan holda sahnaga chiqdi. Uning so‘zlariga ko‘ra, yuk bilan birga 37 tonna og‘irlikdagi Semi yuk mashinasi bir zaryadda taxminan 800 km masofani bosib o‘tadi. U qariyb 15 tonna yuk tashish imkonini beradi. Maskning ta’kidlashicha, Semi dizelda harakatlanadigan yuk mashinasidan uch baravar quvvatliroq. Qayd etilishicha, yuk mashinalarining birinchi partiyasi PepsiCo kompaniyasiga yetkazib beriladi. Yuk mashinasi narxi haqida xabar berilmadi. Tesla kompaniyasi Semi yuk mashinasini 2017 yilda taqdim qilishi lozim edi. Biroq, akkumulyatorni ishlab chiqish bilan bog‘liq muammo tufayli uning taqdimoti 5 yilga kechiktirildi."
13,https://kun.uz/uz/news/2022/12/03/turkiyalik-sharhlovchi-jch-2022-oyini-tanaffusida-efirdan-chetlatildi,2022-12-03 00:58:25,Turkiyalik sharhlovchi JCh-2022 o‘yini tanaffusida efirdan chetlatildi ,"Sharhlovchi muxolifatga aloqador bo‘lgan sobiq futbolchi ismini tilga olgani uchun jazolangan. Turkiya televideniyesi sharhlovchisi Alper Baqirjigil JCh-2022 guruh bosqichidan o‘rin olgan Kanada - Marokash o‘yini tanaffus vaqtida efirdan chetlatildi. Telekompaniya rahbariyatining bunday qarorga kelishiga sharhlovchi tomonidan jonli efirda jahon chempionatlari tarixidagi eng erta gol muallifi Hoqon Shukur nomini tilga olgani sabab bo‘lgan. «O‘yin tezkor gol bilan boshlandi. Ammo aytish joizki, jahon chempionatlari tarixidagi eng tezkor golni Janubiy Koreyaga qarshi o‘yinning 11-soniyasida Hoqon Shukur urgan edi», degan Baqirjigil. 2002 yilgi jahon chempionatida Turkiya milliy jamoasi hujumchisi Hoqon Shukur 11-soniyadayoq Janubiy Koreya darvozasini ishg‘ol qilib, eng tezkor gol bo‘yicha rekord o‘rnatgan edi. Futbolchi faoliyatini yakunlaganidan keyin siyosat bilan shug‘ullandi va 2015 yilda radikal muxolifat bilan aloqadorlikda ayblandi. Shundan so‘ng, Shukur 2016 yilda Qo‘shma Shtatlarga ko‘chib o‘tdi va hozirda taksi haydovchisi bo‘lib ishlayapti. Baqirjigil efirdan chetlatilgach, ikkinchi bo‘limda uning o‘rnini Junayt Qiron egalladi. Bu hodisa ijtimoiy tarmoqlarning turk segmentida keng muhokamaga sabab bo‘ldi. Keyinchalik, Baqirjigil ishdan bo‘shatilgani haqida xabarlar tarqaldi. Biroq, telekompaniya buni rad qilib, u bilan tushuntirish ishlari olib borilganini ma’lum qildi."
14,https://kun.uz/uz/news/2022/12/03/2023-yilda-sayohat-uchun-eng-xavfli-mamlakatlar-nomi-elon-qilindi,2022-12-03 02:21:17,2023 yilda sayohat uchun eng xavfli mamlakatlar nomi e’lon qilindi ,"Kelasi yili Afg‘oniston, Suriya va Ukrainaga sayohat qilish tavsiya etilmaydi. Tibbiyot va xavfsizlik masalalariga ixtisoslashgan International SOS tashkiloti 2023 yilda sayohat qilish eng xavfli bo‘ladigan davlatlar reytingini tuzdi. «Xavflar xaritasi - 2023» hisobotiga ko‘ra, eng xavfli davlat sifatida Afg‘oniston tan olingan. Ikkinchi o‘ringa Suriya loyiq ko‘rilgan. Keyingi o‘rinlarda Ukraina, Mali va Iroq turadi. To‘liq yoki qisman xavfli deb topilgan boshqa davlatlar ro‘yxati quyidagicha: - Markaziy Afrika Respublikasi; - Yaman; - Somali; - Janubiy Sudan; - Nigeriya; - Kongo Demokratik Respublikasi; - Pokiston; - Mozambik; - Isroil. International SOS tashkilotining ta’kidlashicha, Ukrainadagi mojaro va so‘nggi paytlarda ijtimoiy tartibsizliklar kuchayganiga qaramay, Yevropada xavfsizlik masalasi barqarorligicha qolmoqda. Norvegiya, Finlyandiya, Shveytsariya, Daniya va Islandiya eng xavfsiz mamlakatlar deb topilgan."
15,https://kun.uz/uz/news/2022/12/03/jch-2022-18-finalning-barcha-juftliklari-va-oyinlar-sanasi-malum,2022-12-03 02:41:55,JCh-2022. 1/8 finalning barcha juftliklari va o‘yinlar sanasi ma’lum ," Qatarda o‘tayotgan jahon chempionatida guruh bosqichi bahslari yakunlandi va 1/8 finalga chiqqan barcha jamoalar ma’lum bo‘ldi. 1/8 final juftliklari va o‘yinlar sanasi
3 dekabr
20:00. Niderlandiya – AQSh
00:00. Argentina – Avstraliya 4 dekabr
20:00. Fransiya — Polsha
00:00. Angliya – Senegal 5 dekabr
20:00. Yaponiya – Xorvatiya
00:00. Braziliya – Janubiy Koreya 6 dekabr
20:00. Marokash – Ispaniya
00:00. Portugaliya – Shveytsariya"
16,https://kun.uz/uz/news/2022/12/03/2023-yilda-sayohat-uchun-eng-xavfli-mamlakatlar-nomi-elon-qilindi,2022-12-03 02:47:05,2023 yilda sayohat uchun eng xavfli mamlakatlar nomi e’lon qilindi ,"Kelasi yili Afg‘oniston, Suriya va Ukrainaga sayohat qilish tavsiya etilmaydi. Tibbiyot va xavfsizlik masalalariga ixtisoslashgan International SOS tashkiloti 2023 yilda sayohat qilish eng xavfli bo‘ladigan davlatlar reytingini tuzdi. «Xavflar xaritasi - 2023» hisobotiga ko‘ra, eng xavfli davlat sifatida Afg‘oniston tan olingan. Ikkinchi o‘ringa Suriya loyiq ko‘rilgan. Keyingi o‘rinlarda Ukraina, Mali va Iroq turadi. To‘liq yoki qisman xavfli deb topilgan boshqa davlatlar ro‘yxati quyidagicha: - Markaziy Afrika Respublikasi; - Yaman; - Somali; - Janubiy Sudan; - Nigeriya; - Kongo Demokratik Respublikasi; - Pokiston; - Mozambik; - Isroil. International SOS tashkilotining ta’kidlashicha, Ukrainadagi mojaro va so‘nggi paytlarda ijtimoiy tartibsizliklar kuchayganiga qaramay, Yevropada xavfsizlik masalasi barqarorligicha qolmoqda. Norvegiya, Finlyandiya, Shveytsariya, Daniya va Islandiya eng xavfsiz mamlakatlar deb topilgan."
